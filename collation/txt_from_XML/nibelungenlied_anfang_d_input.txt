nibelungenlied_anfang_d: Created by an unregistered copy of the Classical Text Editor.*!*!
******

******
gte: ; lte: ; when:
******
uns ist in alten meren wunder vil geseit von helden lobeberen von grozzer arbeit von vreuden vnd hochgeziten von weinnen vnd von chlagen von chuener recken striten mvgt ir wunder horn sagen Ez wuochs in bvrigvnden ein edel magedin daz in allen landen nicht schoners mochte sin chrimhilt was si gehaizzen die ward ein schones wip dar vmme mvsten degen vil verliesen den lip der minichlichen magde treuten wol gezam ir mvotten chvne recken nieimen was ir gram ane mazzen schoene so was ir schoner lip der iunchfro?iven schone die zirten andrev wip ir pflagen drei chvnige edel und rich Gvnter unde Gernot die recken lobeblich Gyselher der iunge ein uvzerwelter degen die vrouwe was ir swster die fursten heten sie in ir pflegen Ein reiche chvneginne vroowe vote ir muter hiez ir vater der hiez Dancwart der in die erbe liez sint reich sinem lebn ein ellens richer man der ouch in siner igent grozzer ern vil gewan die heren warn milde von arte hoch geborn Mit chraft vnmazzen chvne die recken uz erchorn Da zv den Bvrigvnden so was ir lant genant sie frvmten starckev wvnder sint in Etzelemes lant zv wurmnitz bi dem ryene sie wonten mit ir chraft in diente von ir lande vil stoltze riterschaft Mit lobelichen ern unzz an ir endes zit sie stvrben iarmerlichen sint von zweier vrouwen nit Die dreie chvnige warn als ich gesaget han von vil hohen ellen in warn vntertan ovch die besten recken von den man hat gesagt starcke vnde ouch vil chvne in starcken taten vnnvertagt Der von tryon hagen vnd ouch der brider sin Danchwart der snelle von metzen ortwin Die zivene marckraven Gere und Eckewart Volker von Altzye mit grozzen ellen wol bewart Rvmolt der chvchen meister ein uzerwelter degen Syndolt vnd Hvnolt die herren muosten pflegen des hoves und der ern dreier chunige man die heten ovch manigen recken des ich gennen nicht enckan
******
